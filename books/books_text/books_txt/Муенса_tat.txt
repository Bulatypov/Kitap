* * *





«Айсыз атны мактама, елсыз хатын мактама» дигәннәр борынгылар. Ат асрап караганым юк, белмим, әмма хатынны елдан соң мактап та адәм көлкесенә каласың икән аны!

Башта ул, минем чибәрем, гаҗәп акыллы, сабыр, игътибарлы булды. Кайберәүләрнең хәләл җефетләре кебек, «тегене алыйк, моны табыйк, кибеткә фәлән нәрсә кайткан!» дип, җанымны кыйнамый, бар тапканыма сөенеп, булган нәрсәне чама белән генә тота. Ни алып кайтам, шуңа балаларча шатлана. Алдагы бәхетле көннәрдә аз-маз мая туплагач, суыткыч алып җибәрербез, түргә телевизор менгерербез, кер юу машинасы да хуҗалыкта артмый дип, саклык кассасының ишеген шакысам, тагын да ныграк куана.

Саклык кассасындагы нечкә билле кызларга тикле безнең якты хыялларны белә башладылар.

Алдагы матур планнарны уйлый-уйлый, былтыр яз, 8 Март көненә дип, хатыныма арзанлы гына муенса алып кайттым. Арзан булса да, күрер күзгә һич алай димәссең аны, көн яктысында зәңгәрсу булып елкылдап торса, кичкә кергәч, яшькелт төс белән ялтырый, дөм караңгыда утлы ахак кебек җем-җем итә. Һәй куанды хатыным, һәй сөенде кадерлем, һәй рәхмәтләрне укыды хәләлем! Менә бит ул, дим, эчемнән генә, бихисап акча чыгармыйча да, акыллы хатынның нәзберек күңеленә ярап була!

Чөкер-чөкер килеп гомер итәбез, апрель ахырлары керде, май якынлаша, май! Җомга көнне минем сөеклем, ни җаен табыптыр, минем янга — цехка ук килеп кермәсенме! Күзләре ут булып яна.

— Җаным, - диде ул, чак кына тынын алып. - Бәгырем, - диде, кеше ишетмәслек итеп кенә. - Кибеткә шундый затлы күлмәклек кайткан, нәкъ менә синең кадерле бүләгең - муенса өчен хаслап чыгарганнар дип белерсең.

— Кыйбатмы? - дип сорадым да, хатынымның күзләренә тагын бер карагач, бу сорауның артык икәнлеген аңлап, эчтән тындым.

Күлмәклекне алдык, люкс-ательеда тектердек, кыйбатмы дип сорамагыз: муенса белән шундый килешә! Хатыным елан кабыгы төсле елык-елык килеп тора башлады.

Сүз дә юк, күлмәк шәп, менә дигән, тик кыска җиңле күлмәкне беләзексез кимиләр икән хәзерге заманда! Хатынымның ике йомры беләгенә ике елтыр беләзекне җәй башында — июньдә алдым.

«Инде булды, инде булды, бәхет кошым конды гуй!» дип җырлый-җырлый, казах театрына «Башмагым»ны карарга билет та алып кайттым.

— Ки яңа күлмәгеңне, чибәрем, - дим, - тагып җибәр муенсаңны, беләзекләреңне дә онытма!

Хатынымның яшьле күзләрендә яшькелт утлар уйный...

— «Башмагым»ны карарга барырга яңа башмагым юк. Күлмәк белән пар, муенсам белән пар, беләзеккә килешле түфлиләр кирәк!

— Кыйбатмы? - дип сорарга кыймадым, алдык, нишлим.

Шуннан китте, шуннан башланды...

Кашлы алтын йөзек (муенса белән нәкъ пар гына булды!), кулон (суыткычка дигән акча шуларга кереп китте),

күлмәк белән муенсага яраклы көзге пальто (костюмым ны комиссионкага куеп саттырдым), япон зонтигы, әрмән сәгате, француз оекбашлары, Чехословакия сумкалары...

Хатыным беразга тынычланды, мин яңадан саклык кассасында мая туплый башладым. Нечкә билле кызлар: «Суыткычкамы, телевизоргамы?» - дип сорыйлар. «Юк», - дип, ым гына кагам. Чөнки хатыным муенсага пар килгән чия төсендәге «Жигули» алырга җыена. Шул турыда сөйли башласа, кичләрен аның күзләре утлы ахак кебек җем-җем итә!..

1972





