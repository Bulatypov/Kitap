1

	Аста, шәһәр урамнарында утлар җемелди. Бу шәһәрдә соңгы кат кайчан булды соң әле ул? Юк, искә төшереп булмый. Җитмәсә, төче мимоза исе кәефне кыра.

	Николайның гадәте шулай: кая гына бармасын, кунакханәгә тукталганда чәчәкләр сатып алып, этажда дежур торучы хатыннарга бүләк итә. Бүлмәсендәге барча буш савытларга да утырта. Николай чәчәк ярата.

	Дежур хатыннарга илтифаты аңа моннан киткәнче тыныч тормыш тәэмин итә, ә бүлмәдәге чәчәкләр күңелгә рәхәтлек биреп, шул ук вакытта аның әлегә материкта икәнен, тиздән дуслары, яраткан эше, улы һәм сөекле хатыны яшәгән шәһәргә кайтасы барын искә төшереп тора.

	Хәер, бу шәһәрдә дә аның яраткан хатыны бар. Ул аны элек ярата иде. Ә хәзер яратамы-юкмы, анысын ачыкларга кирәк әле. Шуңа күрә ул менә хәзер телефон чылтырарга тиеш дип көтеп тора.

	Шәһәрдә башкасы булмаганга, чәчәк сатучы карчык кулыннан аңа бөреләре ачылып бетмәгән шушы соңгы мимозаны алырга туры килде. Нәрсә исе килә соң ул мимозадан, шайтан алгыры?!

	Николай сигарет кабызды, стаканга салып минераль су эчте. Аның чәй эчәсе килә иде. Мимоза исенә тәмәке исе дә кушылып борынны тагын да катырак кытыклый башлады. Ул буфетка төшеп чәй эчрәгә дип торганда кунакханә янына такси килеп туктады. Аның номерына күз салгач, Николай көлеп җибәрде. 10-01. Бу номер кунакханәнең өченче катыннан әйбәт күренә иде.

	Николайның Магаданда Саша исемле дусты бар. Шул Саша белән икәү алар кызыклы формула чыгардылар: әгәр көндез очраган машиналарның берәрсендә номерның беренче өлешендәге цифрлар икенче өлешендә дә кабатланса, ул көнне кичен гарык булганчы аракы эчәргә туры килә. Бу формуланың тормышчанлыгы кабат-кабат тикшерелде, йөз очракның туксан тугызында дөрескә чыгуы ачыкланды. Моны сынау үзе дә уенга әйләнде.

	Дөресен әйтсәк, формуланың авторы Саша иде. Хәер, ул моны үзе уйлап тапканмы, берәрсеннән чәлдергәнме, хәзер моны кем белсен. Тик шунысы ачык — Николай белән Сашага килгәндә сынамыш формула котылгысыз нәрсәгә әйләнде.

	«Әлбәттә, бүген дә кабатланачак бу, - дип уйлады Николай, буфетка чәй эчәргә кердеңме, чәй юк дисәләр, кофе аласың. Аның янына коньягы кирәк. Шуннан китә инде... Көтмәгәндә танышың да очрап куйса...»

	Николай шулай буласына әз генә дә шикләнмәде, ул үзен әйбәт белә иде.

	«Мимозалардан яранга* исе килә ләбаса! - кинәт Николай мимоза исенең нәрсәне хәтерләткәнен чамалады - Әгәр ярангада берәр кеше одеколон эчсә, мимозадан яранга исе аңкый башлый. Ә «коры закон» хөкем сөргәндә анысы да була. Сер түгел. Ничек аның башына элегрәк килмәде соң бу? Әлбәттә, мимозадан яранга исе килә. Әйтәм аны шул тикле таныш ис дип...»

	Ә шулай да бу шәһәргә соңгы кат кайчан килгән иде соң ул?

	Кинәт телефон чылтырады.

	Николай трубканы алды, елмаеп, сүз катты.

	— Исәнме!

	— Исәнме, Николаюшка, исәнме... Ә шулай да килдең... Рәхим итеп. Нинди бәхет!

	— Йә, ярар ла... көлмә.

	— Исәнме, Ник? Мин бик шат...

	— Мин дә.

	— Синең монда соңгы кат кайчан килгәнеңне искә төшереп тордым әле.

	— Үзем дә. Тик хәтердән чыккан.

	— Минем дә. Хәер, гаҗәпләнер урыны юк, минем хәтер — кызлар хәтере.

	— Беләбез, беләбез, нинди «кыз» икәнегезне.

	— Ник берни язмадың? Почтага кайчан барма — берни юк.

	— Минем хәлләр сиңа мәгълүм бит.

	— Син, Ник, күз алдына китерә алмыйсың: иң авыры шул - почтага барып, «таләп иткәнчегә кадәр» дигән тәрәзә янына киләсең. Ә анда берни юк.

	— Анысы инде аның нәрсә алырга килүеңә карап: хатмы, акчамы.

	Кыз көлде:

	— Юк, Ник, син үзгәрмисең. Миңа калса, син ялгызлыктан интегә торган кеше түгел.

	— Мин ялгыз түгел.

	— Аңламадың. Әллә никадәр дусты, талымсыз хатыннары күп булган кешенең дә ялгызлыктан җәфалануы ихтимал... Син мине гафу ит.

	— Йә, кызма инде.

	— Юк, юк. Синең тәкъва түгеллегеңне беләбез.

	— Син миңа хатыным шикелле ачуланасың.

	— Юк. Дустың мин синең, һәм мин сине яратам. Гел яраттым. Монысы — хатының булудан да олырак нәрсә... Синең сөйрәлергә яратуыңны белсәм дә...

	— Син бигрәк арттырасың инде.

	— Ташла әле. Алдаганны һәм акланырга маташканны җенем сөйми.

	— Ярар. - Николай көрсенде. - Тик безнең ник бергә була алмаганыбыз турында сөйләшмик, яме.

	— Алайса һава шартлары хакында сөйләшергә кала. Тик тормас өчен дисәк. - Кыз тагын көлде.

	— Сездә яз матур килгән. Ә минем бүлмәдә яранга исе аңкый.

	— Мимоза исеме? - диде кыз гаҗәпләнеп.

	— Әйе! Каян белдең?

	— Кергенто ярангасында гел мимоза исе аңкый иде.

	— Беләсеңме нәрсә, - диде Николай, - без беркайчан да бергә була алмас идек. Безнең сиземләвебез бер үк төрле.

	— Һи, таптың. Сиземләү ул әле зәвык дигән сүз түгел... Ә зәвыкларыбыз, шөкер, үзгә безнең... Театрга барабызмы?

	— Юк, - диде Николай кырт кисеп.

	— Менә күрдеңме, - кыз тагын көлә башлады. - Ә кинога?

	— Анда да юк...

	— Бәлки, күргәзмәгә барырбыз. Бик әйбәт яшь рәссамнар күргәзмәсе ачылды.

	— Чын рәссам бер генә — Ходай.

	— Шулаймыни?

	— Ул чын, иң гүзәл сәнгать әсәре - хатын-кызны тудырган. Башка рәссамнар кулы белән ясалган нәрсәләргә күз салмасаң да ярый.

	Кыз көрсенде.

	— Чукоткада син бөтенләй кыргыйлангансың...

	— Ә син юанайгансың. Тавышыңнан сизәм.

	— Юк. Билем элеккечә үк калды... Хәтерлисеңме, синең билең бөтен төньяк-көнчыгышта иң нечкә бил дия идең.

	— Хәзер инде бөтен Ленинградта...

	— Әлбәттә. Мин киткәч, анда сезнең җыен юаннар гына калды. Сезне азык-төлек белән әйбәтрәк тәэмин итәләр бит.

	— Дөрес түгел. Безнең кызлар бик матур. Алар кышын калын киенәләр, бары шул гына.

	— Алай икән... Димәк, син миннән башка ямансуламыйсың.

	— Ялгыз булмасам да, сагынам сине. Юпитерша, син көнләшәсең, димәк, хаклы түгел.

	— Ә миңа калса, көнләшү — сау-сәламәт кешенең табигый халәте, диде кыз җитди итеп. - Сөя белгән кешенең...

	— Менә бу мәсьәләдә без бертөрле уйлыйбыз. Белсәң иде, сине шул хәтле күрәсем килә...

	— Куркасыңмы?

	— Белмим. Күпме ел үтте бит. Улың хәзер зурдыр инде?

	— Укый. Беренчедә.

	— Башта ул бик яхшы укучы булачак. Аннары бөек кеше. Аның язмышы шундый. Язмышы аңа илаһи заттан, югарыдан бүләк ителгән.

	— Син моны миңа әйткән идең инде. Дөрес, күптән, Чукоткада ук... мин шифаханәдә ятканда.



	2



	Әчкелтем төтен, тәмле тундра исен ул гомере буена хәтереннән чыгармаячак. Буйдакларга хас буш фатирында озак бәргәләнәчәк, чоланнан мех киемен, чатырын, кирәк-яракларын алып кереп, идәнгә таратып салачак. Бүлмәгә тундра исе таралачак. Ә ул кухлянкасының кызгылт тиресенә башын куеп, йотылып иснәячәк. Шул чакларда аның күз алдына тундра, Кергенто ярангасы, Иринаның көләч шатлыклы йөзе килеп басачак. Егетнең башы әйләнеп елыйсы киләчәк. Чөнки ул тышта хәзер матур, җылы жәйне түгел, ә ноябрьнең кара төнен, өй кыекларына чаклы шыплап тулган карны, меңнәрчә чакрым жирдә атна буена котырган буранны хәтерләячәк.

	...Ул чакта, жәен, бары да вертолёттан башланды. Геологлар аны зарыгып көткәннәр иде. Әнә, ниһаять ул Линлин тавы өстендә пәйда булды. Минераллар тулы әрҗәләр күптән әзер торса да, егетләр ыгы-зыгы килә башладылар. Һәркенең тизрәк хатлар, посылкалар, гәжитләр аласы килә, чөнки ай ярымга сузылган кыр эшендә алар дөнья яңалыкларыннан мәхрүм иде.

	Вертолет кечкенә тау артына төшеп утырды анда болан караучыларның җәйге көтүлеге бар. Көтүлектә Кергенто исемле карт белән ике хатын яши. Алар көтүчеләрнең күчеп килгәнен көтеп ит киптерә, балык тота.

	Көтүлектән геологлар базасына вертолет өч-дүрт минутта килеп җитә. Әнә ул, тырылдап, күтәрелә дә башлады, тик геологлар янына кермичә, Анадырьга таба очып китте.

	— Менә безгә... - Җитәкче сүгенеп, чатырга атлады.

	Хәзер инде тагын бер ай чамасы күккә карамыйча яшәргә туры киләчәген аңлап, егетләр дәшми-нитми кайсы-кая таралдылар.

	— Кара әле, - диде җитәкче, бераздан Николайны кухняда эзләп тапкач. Завхоз белән Николай анда вертолетчыларны сыйларга дип куелган әче балдан авыз итеп утыралар иде. - Кергенто янына барып кайт әле. Дөньяда ниләр бар икән, шуны бел. Күптән анда булганың юк, синең чират. Ит тә сорарсың.

	— Ә анда нәрсә алып барыйм?

	— Куертылган сөт. Әче бал да ал — сыйла. Барып кайт, барыбер эш юк. Теләсәң, кунып кал. Ә иртән кайтышлый фаунаны тырмаштыргала, тау битен, дим. Анда токымнар өскә чыккан урын бар. Ә?

	— Ярар, ярар.

	Базада консервлар гына калды. Таучык артындагы ярангаларга чаклы ун километрлап ара бар. Геологлар эштә чакта завхоз баргалый. Карт юмарт — күпләп тозлаган, ыслаган, яңа суйган ит, балык бирә. Геологлар да буш кул белән бармый — керосин, куертылган сөт, он алып баралар. Геологлар тукталган инештә балык юк икән.

	Кергенто утрагы исә балыклы елга буенда урнашкан.

	Җитәкче алыш-бирешнең гаделлеген нык күзәтә. Бу эш күптән инде уенга әйләнгән һәм ул чукчаларга да, геологларга да ошый иде.

	Менә җиләк өлгерер, - дип көрсенә җитәкче, - картлачка күп итеп бөккән пешерербез. Җиләк бөккәне ашаганы юктыр аның. Исе китсен әле! - Аннары тагын көрсенә - Үзебез дә туйганчы ашарбыз.

	Мондый рәхәтлекләр юраган сүзләрдән соң барысының да кәефе китте, һәркайсы вертолетны зарыгып көтте, хат укырмын дип алдан ук ләззәтләнде. Ә кайда соң ул хатлар. Вертолет базага кереп тормады шул.

	Николай бик тиз җыенып, җитәкче белән хушлашты да ашыкмый гына кечкенә тауга таба китеп барды.

	Ул икенче көнне кичен генә кайтты.

	— Анда кунак бар, - диде Николай җитәкчегә. - Этнограф. Мәскәүдән.

	— Экзотика сөючеләрдәнме?

	— Эшем шундый, ди. Материал җыям, ди. Кандидатлык диссертациясе яклар өчендер инде.

	— Димәк, ул төньякның, башка җирләрендә дә булган?

	— Әйе... Ашарга калдырдыгызмы? - Николай сүзне башкага борды.

	— Үзең әмәлләрсең. - Җитәкче Николайның аптырабрак калуын абайламады.

	— Карале, Николай, - диде ул ярты сәгатьтән кухняга килеп кергәч, - аны алырга вертолет җибәрергә тиешләрдер бит, ә?

	— Кемне алырга?

	— Этнографны.

	— Әйе. Берәр айдан. Вәгъдә иткәннәр.

	— Иткәннәрдер шул. Безгә дә иттеләр. - Җитәкче кулын селтәп, чыгып китте.

	Николай күзләрен йомып, тирән уйга талып утыра. Кружкадагы чәе дә суынып беткән инде. Завхоз аны юлдан арыган, ял итә дип уйлап, табак-савытны шалтыратмаска тырышып, чатырдан чыгып китте. Ә Николай исә бөтен күңеле белән тегендә — Кергенто утрагында йөри. Ул һич аңлый алмый: нәрсә булды соң аңарга? Инде хәзер нишләргә?

	Иртән, чәй эчкәнче үк ул планын җитәкчегә бәян итте.

	Эш шунда ки, әле эзләнүләр башланыр алдыннан ук һаваның яхшы торуыннан файдаланып атлар белән планшетның иң ерак почмагына китәргә, геологлар өйрәнәсе мәйданның чикләрен тикшерергә карар ителде. База тирәсендәге 15—20 км.ны соңыннан, көзен, яңгыр, кар ява башлагач та өйрәнергә була. База ерак түгел, кирәк икән, бик тиз әйләнеп кайта аласың. Тау токымы юучылар белән ике җир өслеген картага төшерүчеләр төркеме, ярдәмче базалардан файдаланып, бер айда шактый күп эш эшләде. Хәзер егетләр өч көнлек ялда. Вертолет та килеп киткән булса, тагын да шәбрәк булган булыр иде.

	— Без иртәгә эшкә чыгарбыз, шулай бит? - диде Николай.

	Җитәкче баш селкетте.

	— Бер уй бар иде, - дип дәвам итте Николай. - Сез бу почмакта миннән башка гына эшләгез. Моңа егерме көн чамасы кирәк булачак. Ә мин ул арада Кергенто утрагы тирәсен төшереп алам. Аннары базабыз тирәсен.

	— Берьялгызыңмы?

	— Юк. Этнограф ярдәм итәр. Радиометристны сезгә калдырам. Ә сез миңа бер радиометр бирегез. Этнограф риза булыр, барыбер эше юк.

	— Бик шәп! - Җитәкче шатлыгын яшерә алмады. - Без эшне бетереп кайтканда монда да эш төгәлләнгән булыр. Ике атна вакыт янга калыр. Этнографка әйт, безнең, хезмәт хакына дигән акчабыз күп, без аны радиометрист итеп эшкә алып торырбыз.

	— Болай да риза булачак ул. Тундрада эшсезлектән шашырга мөмкин. Ә тәкъдимегезне әйтермен. Килешербез...

	— Димәк, безнең өч топографик төркемебез була. - Җитәкче уйга талды. - Тик менә син эшләгән төркем геологсыз кала шул.

	— Онытма, миндә диплом язучы студент бар. Ышанычлы егет. Син үз төркемеңнең өлкән геологын минем элекке отрядка күчер, студентны үзеңә ал, - диде Николай.

	— Ярар, мин ялгызым гына да булдырырмын. Алайга китсә, сиңа да ике атна буена ялгыз эшләргә туры киләчәк бит. Ике атна! Болай булса, эшне ике атнага алдан төгәлләячәкбез. Шәп! Молодец!

	Җитәкче, картасын төреп, планшетына тыгып куйды да чәй эчәргә йөгерде. Яңа пешерелгән бер чәйнек чәй эчеп бетермәсә, көнлек эшлисе эшләрне ул беркайчан да әйтми иде.



	3



	Бераз вакыт узар, кыр эшләре артта калыр, Николай ноябрь төненмдә ялгызлыктан бәргәләнер. Аның Кергенто утрагына, җәйгә, озынборыннар арасына, сөргендәй маршрутларга теге кыз янына барасы килер... Әнә хәзер дә бөтен нәрсә аның күз алдында. Әйтерсең лә алар кичә генә булган.

	Менә ул чираттагы маршруттан кайтып килә. Яранга тирәсендәге учак төтене әллә каян күренеп, җилкендереп тора. Әнә ул кыз аңа каршы йөгерә, тау түбәсенә менгәч үк күреп алгандыр, тәгаен. Егетне ул иртәдән бирле, чыгып киткән мизгелдән бирле көтә... Ул егеткә каршы йөгерә, егет капчыгын салып көтеп тора.

	Кыз йөгерә, көлә-көлә йөгерә, аның кар сыман ак чәчләрен җил җилфердәтә...

	— Окко, - дия иде Кергенто карт, учак ялкынының шәүләсе кызның чәчләренә төшкәч. Ул чәчләр үзләре дә янып, кабынып киткәндәй була иде. - Ай кебек. Матур. - Аннары җылы карашын Николайга ташлый иде.

	Егет кулларын сузып көтеп тора. Яшьләр үлән өстенә авалар, егет кызның кайнар иреннәренә үрелә. Алар хәзер инде төн җиткәнне дә көтеп тора алмыйлар...

	Ә утрактагы карчыклар Николайның кайтып килүен, Иринаның аңа каршы йөгереп китүен күреп калалар. Чәй куялар, итне җылытып алалар... Чәй дә суынып бетә, итне дә кабат җылытырга туры килә, ә яшьләр юк та юк. Кая киттеләр икән? Төнгә каршы... Көн буена йөреп арымыйлармы икәнни соң? Эх, яшьләр... Ярар инде... Һава әйбәт, йөри бирсеннәр. Яңгырлар башлангач ярангада утырып та арып бетәрләр әле.

	...Ә яшьләр күккә, җил куып килүче болытларга карап яталар. Болытлар ерактагы тау тезмәсе артына кереп китәләр. Тиздән анда кызгылт кояш та төшеп югалачак.

	Кызның сары чәчләре йөзенә сибелгән. Алардан учак төтене, саф җил, яңгыр явар алдыннан таралган үлән исе килә. Гомумән, кыздан тундра исе аңкый.

	— Мине маршрутка кайчан алып чыгасың, Коля?

	— Өлгерерсең... Этнография белән шөгыльлән... үз эшләреңне бетер.

	— Хәзер синең юллар озыная төште. Әллә син мине юл йөри белми дип уйлыйсыңмы?

	— Башыма да килгәне юк.

	— Мин комачауламам... Ярдәм генә итәрмен.

	— Хәзергә мин ялгыз гына да эшли алам. Радиометр

	гына аяк чалмасын. Нәзберек нәрсә, сакларга кирәк. Бүтән юк, соңгысы.

	— Ә ул куркыныч түгелме?

	— Ник алай дисең?

	— Синең ул приборың... ни... ирләр өчен зарарлы диләр.

	— Нәрсә, әллә сизеләме?

	— Абау, син нинди усал! Мин чынлап әйтәм.

	— Юк сүз... Бездә бер кечкенә генә тартма бар. Учка сыеп бетә. Эталон дип атала. Менә ул зарарлы...

	— Партиядә ул бармы соң?

	— Бар 6азада... Кургаш савытка салынган. Узган ел бер геолог хатын аны вакытында тапшырмаган. Урындыкка яшереп өстендә утырган...

	— Ник?

	— Ничек дип әйтим... Шифаханәгә керәсе килмәгән... Аннары табигый рәвештә баласы төшкән... Менә шул.

	— Ул авырый башлаганмыни?

	— Юк. Бераз рентген эләктергән... Без ул эшне кузгатмадык. Җитәкчегә бик шәпләп эләгүе ихтимал иде. Ул хатын эштән китте, һәм дөрес эшләде.

	— Ул нәрсәне күрсәтерсеңме?

	— Приборны төзәткәндә күрсәтермен. Берничә маршруттан соң радиометрны тикшерү хаҗәт. Бик сизгер ул. Ә радиация һәркайда бар: җирдә дә, һавада да, суда да. Менә синең чәчләреңдә дә...

	— Тараганда очкыннар оча шул...

	— Анысы башка нәрсә, электр.

	Алар яранга янына кайталар. Ирина Николайның рюкзагын күтәреп кайта. «Нинди молодец, нәкъ чукча хатыннары кебек эшли», - дип карчыклар, гаҗәпләнеп, сокланып карап калалар...

	Николай да буш кайтмый. Каеш белән бәйләп коры чыбык-чабык күтәреп кайта. Монда йола шундый. Беркем кушмаса да, Николай тундрадан һәрвакыт утын алып кайта — шулай тиеш.

	Николай ит ашап, чәй эчкән арада Ирина елгага барып, су алып килергә өлгерә. Биредә әйткәнне көтеп тормыйлар. Һәркем үзенә эш таба, эшли. Хуҗалар да, кунаклар да әнә шулай утракта тату, тыныч яшиләр.

	Беренче яңгырлар белән вертолет килеп Иринаны алын китте. Бу юлы ул геологлар янына тукталды, хатлар, гәҗитләр, посылкалар китерде. Җитәкче Ирина белән Николайны бергә күргәч барын да аңлады.

	— Алай... кһ... алай... кһм... - Тамагын кыргалап, ул Николайга елмайды. - Мондый радиометрист белән мин дә хәтта иң ерак юлга барып кайтырга риза булыр идем... Әйе... ник аны үзебездә калдырмадың, ник кыенсынасың? Эшләвен әйбәт эшләгәнсез, тел-теш тидерерлек түгел... Менә бит ул илһам нишләтә.

	Николай дәшмәде.

	— Синең нәрсә уйлаганыңны мин беләм бит, - диде җитәкче аннары. - Беренче вертолет белән кайтарып җибәрүне үтенәчәксең.

	Николай баш какты.

	Кайтырсың. Болай да эшне төгәлләргә вакыт. Кирәк-ярагыбыз ике рейслык. Беренчесе белән китәрсең. Вәгъдә. Бер атнадан. Җыена башла.

	— Рәхмәт.

	Дөресен әйткәндә, мин синнән атларны илтеп куярга сорармын дигән идем. Шәһәрдә синең беркемең юк. Ә хәзер...

	— Шулай килеп чыкты, - диде акрын гына Николай.

	— Ярар, күңелле мәшәкать... җыен. Син күп эшләгәнсең. Дөресен әйтим, без синең кулдан килер дип ышанмаган да идек. Үзебезгә җиң сызганырга туры килер дип уйлаган идек. Хайваннар дөньясын да шәп өйрәнгәнсез, сирәк очрый торган хайваннар да теркәлгән.

	— Ирина өйрәнде.

	— Премияңнән аңа да өлеш чыгарырсың. - җитәкче тагын елмайды.

	...Вертолет ун көннән соң гына килде. Ирина инде шәһәрдән киткән, «таләп иткәнгә кадәр» тәрәзәсендә язу гына калдырган иде. Анда ул күрше районга, Боз океаны буендагы Теюкуль поселогына китүен хәбәр иткән иде. Кергенто кышын шунда яши бит. Кергенто аны боланнар сую бәйрәмен күрсәтергә, туган-тумачасы белән таныштырырга чакырган икән. Поселокта Ирина Яңа елга тикле торачак, аннары Мәскәүгә китәчәк икән. Җаен табып, Николай, килеп китсәң, әйбәт булыр иде, безгә берәр төрле карарга килергә кирәк дип саныйм, дигән.

	...Теюкуль утрагын күрше тау шикелле үк Линлин — чукча телендә «йөрәк» дип йөртәләр. Очраклы хәл, әлбәттә, ләкин шул утракта ике йөрәк, янып, көл булды. Көл булды да җилгә очты. Моңа Николай гаепле. Шүрләде, Теюкуль поселогына бармады. Нәрсәдән курыкты, алла белсен. Хәзер инде терсәк якын да, тешләп кенә булмый. Иринаны ярата иде бит ул. Язмышы кискен генә борылыш ясаудан шүрләдеме?

	Ирина ул чакта аңа ачулы хат язды. Хәзер ул хатны Николай кат-кат укый да, аның ачулы түгел, ә наз катыш гадел икәнен аңлый...

	Николайның гыйшык хәлләре геологларга мәгълүм булгач, җитәкче егеттән:

	— Кулыңда ике бүре баласы булса, шуларның кайсы алданрак үләсен белә алыр идеңме? - дип сорады.

	— Белмим, - диде Николай.

	— Күпме генә ашатма, урман ягына караучысы алдын үлә.

	— Аңлап җиткермәдем...

	— Сүз ирек турында бара. Сиңа тиздән кырык, ә үзең нинди кызны ычкындырдың! Ирегеңнән мәхрүм калырмын дип курыккансың. Һаман күңел ачып йөрисең киләме? Менә хәзер төннәрен өне янында улап утырган ялгыз бүре сыман улап йөр инде. Гафу ит, картлач... Ни уйлыйм, шуны әйтәм.

	Николай дәшми-тынмый урамга чыгып китте. Болдыр янында ике машина тора иде. Берсенең номеры үзеннән-үзе күзгә ташланды: АН 43—34. «Димәк, «салырга» икән...» - дип уйлады егет. Шулай булып чыкты да. Ярты сәгатьтән ул ресторанда җитәкче әйткән сүзләрне искә төшереп, ачу белән берьялгызы аракы чөмерә иде.



	4



	Ноябрь башында бәйрәм алдыннан гына Теюкуль поселогыннан район үзәгенә колхозның ике машинасы юлга чыгып китте. Тиздән буран башланды. Төньяк төне шартларында машиналар бер-берсен югалттылар. Берсенең юлы хәерле булды — төп юлга чыгып бер тәүлектән үзәккә барып элгәште. Икенчесен бер көн, ике, өч көн көттеләр — күренмәде.

	Буран туктаусыз котырынды, югалган машинаны эзләү уен башка да китереп булмады. Шоферның тәҗрибәлелегенә өметләнеп көтәргә генә калды.

	Югалганнарны коткару штабы дүртенче көнне төзелде. Беренче машина шоферы әйтүенә караганда, икенче машинада шофердан кала йөк (морж ите), ике пассажир (бер ир белән бер хатын) булганлыгы беленде. Өчесенә ике йоклау капчыгы булган. Ракета аткыч, корал юк икән. Ягулыгы җитәрлек. Запас ризык юк, юлга һәркем ихтыяҗына карап бер тәүлеклек кенә ризык алган. Бәлкем, күбрәктер, монысын шофер әйтә алмый. Утлары да булырга тиеш — ирләр икесе дә тәмәке тарта.

	Буран бер атна котыргач кына басылды. Чама белән машинаның кайда тукталып калганын исәпләп, вертолетлар, «Аннушка»лар түбәннән генә очып, бөтен маршрутны «тарап» чыктылар. Ил-14 самолетлары командирларына да бу районнан үткәндә җирне җентекләп күзәтергә, картада күрсәтелмәгән җирләрдә утлар эзләргә әмер бирелде. Чылбырлы машиналар белән район үзәгеннән Теюкульгә дә барып карадылар, әмма юлда беркем очрамады. Җиде көн котырган кар-буранда югалган машина эзен табу өмете сүнгәннән-сүнә барды.

	Инде эзли башлаганга егерме көн булды. Болан көтүчеләр дә инде күптән эзләнә иде. Аларга рациядән якын-тирәдә кеше булганлыгына ишарә ясаучы нәни генә билгене дә игътибарсыз калдырмаска кушылды. Тундрадагы, яр буендагы барча аучылар өйләренә эт җигемнәре юнәлде.

	Вездеход һаман юк, әйтерсең лә суга төшеп югалды.

	Район үзәгенең геологик экспедициясе җитәкчесе чаңгыда шәп йөрүче уналты геолог сайлап алды, аларга ике

	машина бирде, районны квадратларга бүлде, егетләргә үзенең тикшерү ысулын өйрәтте. Ун көнгә җитәрлек азык-төлек машиналарга төялде. Экспедиция комсоргы җитәкчелегендә машиналар төньякка таба юлга чыктылар.

	Югалган машинаны егерме тугызынчы көнне генә таптылар. Өшегән, ябыккан кешеләрне район шифаханәсенә алып кайттылар.

	Машинадагы хатынның батырлыгы турында иң алдан «Совет Чукоткасы» газеты язып чыкты. Аннары өлкә газеты. Соңыннан «Комсомольская правда» корреспонденты килеп, тулы бер бит бастырып чыгарды. Машина шоферының кешелексезлеге ачыкланды. Ул үзенең йоклау капчыгын беркемгә бирми. Икенче йоклау капчыгыннан пассажирлар алмаш-тилмәш файдаланганнар икән. Ир пассажир менә дигән кеше булып чыккан. Кызганычка каршы, фаҗигадән иң зур зыян күргән кеше ул — аның ике кулының да бармакларын кисәргә туры килә. Шоферга берни булмый, бераз салкын тидерә, ябыга. Пассажир хатынны бик нык салкын ала, ул битен, аяк-кулын өшетә. Аны сәламәтләндерү өчен врачлар көчтән килгәнен барын да эшлиләр, ә шулай да аның аягының өч бармагын кисәргә туры килә.

	Беренче ике атнада алар машина эчен эретеп ябыштыру лампасы белән җылытып торалар. Азык-төлек беткәч, туң ит ашыйлар. Ул машинада җитәрлек була. Аннары, чыдамнары калмагач, машинаны ташлап, төп юлны эзли башлыйлар. Алар колагына якында гына машина тавышы ишетелгәндәй тоела. Чынында исә, бу саташу булып, бичаралар юлдан ераклаша гына төшәләр. Кире кайтырга уйлагач, кар каплаган машинаны таба алмыйлар, адашалар. Йөри торгач, бер ташландык алачыкка юлыгалар Анда бераз утын, күмер табыла, ләкин валчык та ризык булмый. Морж ите машинада кала.

	Чаңгычы геологлар отряды аларны декабрь башында шушы алачыкта таба.

	Бу хәбәрне укыгач, Николай үз-үзен үтерергә теләде. Хәбәрдә пассажир хатынның яшь Мәскәү этнографы, укымышлы Ирина Ивановна икәнлеге әйтелгән иде.

	Иртән Николай аэропортка йөгерде, ләкин район үзәгенә очканчы аңа әле өч көн бимазаланырга туры килде.

	Журналистлар ярдәме белән, күрәсең, Ирина аерым палатада ята иде.

	Аны күргәч, Ирина:

	— Ой! - дип кычкырып җибәрде дә башым мендәргә куеп, кулларын Николайга сузды. «Мин тундрада маршруттан кайткандагы кебек үк», - дип уйлап алды егет.

	Ул аның караваты яныма килеп утырды, Ирина елый-елый Николайның чәчләрен сыйпады.

	— Күрәсеңме, мин хәзер нинди... ямьсезләндем, син... миңа карама инде...

	Иринаның йөзе ал, битендә иске тире аз-маз гына калган, колак, ияк тирәләрендә әле дә төзәлеп бетмәгән яралар кызарып тора иде. Төнге лампаның төньяк утында Иринаның чәчләре кара булып күренде. Николай, карават кырыена утырып, аның чәчләрен кулына алды, утка карап аралады. Чәчләр, чыннан да, тундрадагыга караганда карарак иде... Егетнең бугазына төен килеп тыгылды, ул иелеп йөзен Иринаның чәчләренә яшерде. Чәчләрдән теге чактагы хуш-ис түгел, шифаханә исе килә иде.

	— Чал чәчләр күп... - дип пышылдады Ирина, - ярый әле мин сары чәчле, бик беленми... Буяп йөрергә туры килер инде...

	— Эх, Коля, Коленька, юләрлек эшләдек без. Машинаны ташлап китеп... Китмәскә кирәк булган...

	Ирина тагын үкседе:

	— Хәзер ачык аяк киеме дә киеп йөри алмаячакмын. Уң аягымның баш бармагы, сулының ике бармагы юк. Ә өйдә шундый матур ачык аяк киемнәрем бар... көмеш каймалы... Һиндстанныкы. Шуларны киеп сиңа күренәсем килә иде...

	— Ярар инде, Ирина, кирәкмәс, ишетәсеңме, - Николай аны тынычландырырга теләп, битеннән үпте.

	— Әй, онытып торам, менә сиңа төрле тансык әйберләр! Егетләр җыйды.

	— Юк, кирәкми! Кирәкми! Әнә кара әле! Минем бар! Миңа ярамый да, мин әлегә шулпа белән ботка гына ашыйм.

	Тәрәзә төпләре, тумбочка төрле төргәкләр, банкалар белән тулган иде.

	— Күңелең, бәлки, берәр ят әйбер тели торгандыр, әйт, табып китерермен.

	— Берни кирәкми... Кирәге чыкса, китерерләр... Мине онытмыйлар, монда әйбәт кешеләр.

	Бер генә мизгел алар бер-берсенә карап алдылар. Николай уңайсызланып китте, Ирина, елмаеп, аны үзенә тартып, үбеп алды да:

	— Ә мин синең белән хушлашам бит, Коленька... мәңгегә... - диде.

	Николай торып басты, палата буйлап йөри башлады. Каты итеп шелтәләргә кереште.

	— Ниемә дип шул машинага утырдың икән? Район үзәгенә бару ник кирәк булды? Бәйрәм күрәсең килдеме? Теюкульдән биздеңме? Күңел ачасың, биисең, җырлыйсың килдеме?

	— Акрын, Коля... Кил монда, минем янга кил, менә шулай...

	Ирина көрсенде.

	— Теюкуль нәни генә поселок ул... Андагы шифаханәдә врачлар юк... Вакыт кысканга күрә килергә уйладым... Аңламыйсыңмы? Мин монда бала төшерергә дип килә идем, Коленька... Менә бер ай вакытым тундрада әрәм булды. Хәзер соң инде. Табарга туры килә.

	Николай каушап калды:

	— Ниче-ек?

	— Шулай... Нәкъ бүтән хатыннар кебек. Ходайдан бер генә нәрсә сорыйм: улым гына сәламәт булсын.

	Николай, гаҗиз калып, аңа карады.

	— Теге чакта, көзен, син килмәгәч, хат та язмагач, мин арабызны өздем. Ә сентябрьдә аның белән таныштык... Ул боз океанына рейслар ясаганда тукталыр өчен мәйдан эзләп килгән иде.

	— Кем соң ул?

	Ирина әйтте. Николай сискәнеп китте — Иринаның ире атаклы төньяк очучысы иде.

	— Ул бит синнән егерме яшькә олырак...

	— Егерме икегә, - дип төзәтте Ирина. - Син дә... уналты яшькә олырак ич.

	— Әйе шул...

	— Ул хәзер Австралиядә. Антарктикага очу хакында сөйләшүләр алып бара. Әнә болар аңардан, - дип Ирина лампага ымлады.

	Николай лампа тирәсендә өелеп яткан телеграммаларга әле генә игътибар итте.

	— Ул шундый мәзәк, - диде Ирина елмаеп. - Бернинди рейс самолетына утыртмыйм, ди. Минем янга аның дуслары килгән иде. Шифаханәдән чыккач, алар мине Шмид борынына алып китәчәкләр. Аннан алар самолетында төньяк юлы белән туп-туры Ленинградка. Анда туебызга һәммә нәрсә әзер инде... Сөям мин аны, Коленька... Малаебызны да яратам... Исән генә тусын иде инде. Юләр мин, юләр, төшерергә дип ничек башыма китерә алдым икән. Шулай ярыймыни соң инде, беренче бала бит.

	— Ул бөек кеше булып үсәргә тиеш... Ходай үзе аның үлемен теләмәгән... Язмыш бу... Бары да әйбәт булыр, син борчылма.

	— Рәхмәт, Коленька... Синең төньягың бөтен тормышымның астын-өскә китерде.

	Ирина тагын елый башлады.

	— Мин бәхетле, Коля. Бик бәхетле... Кил әле, үбим әле үзеңне... Ә хәзер бар инде. Хәлем китте. Коленька, хуш мәңгегә.



	5



	— Димәк без бу юлы да күрешмибезме?

	Николайның трубка тоткан кулы тирләп чыкты.

	— Белмим шул.

	— Тагын шүрлисеңме?

	— Юк. Синең өчен куркам.

	— Ә син мин курыкмыйм дип уйлыйсыңмы, - диде Ирина көлеп.

	— Син бәхетлеме? - дип сорады кинәт кенә Николай.

	— Әйе. - Ирина, уйланып-нитеп тормыйча, катгый җавап бирде.

	— Башкаларның бәхетлелеген күрү минем өчен нинди шатлык. Җир йөзендәге барча хатын-кызларның елмаеп кына йөрүен теләр идем мин...

	— Аларның һәммәсе дә елмая, ә менә мин елыйм... Бөтен кеше өчен уйлау җиңел ул, син, ичмасам, минем өчен берәр нәрсә эшләр идең... Беренче кешең беркайчан да онытылмый... Хәтерлисеңме теге чакларны? Тундрадагыны? Кергентоны? Син аны күргәлисеңме?

	— Авырып китте. Шифаханәгә салганнар иде. Ул: «Боланнар көтә алачакмынмы?» - дип сораган. «Юк», дигәннәр. «Алайса, ник дәваланырга?» - дип шифаханәдән чыгып качкан. Соңгы көннәрен тундрада уздыра, хәтта утарга да кайтмый.

	— Чын кеше ул, - диде Ирина. - Чын ир. Аңа охшарга тырышырга кирәк иде. Син беркайчан да беркемгә дә охшарга теләмәдеңме?

	— Линлин утрагында син белгән Николайга охшыйсы иде...

	— Димәк, син бик нык үзгәргәнсең, - диде Ирина акрын гына. Аннары кинәт сорап куйды:

	— Син бирегә озаккамы?

	— Вакыт җитәрлек анысы

	— Ярый, алайса, шалтыратканынны көтәрмен.

	— Яхшы.

	— Миңа берәр нәрсә әйт әле, - диде Ирина.

	— Мин сине яратам, Ирина.

	— Беләм. - Хатын көлеп, трубканы элеп куйды.



	6



	Аның тагын өч көне бар иде. Ләкин ул яңа кичерешләргә бирелергә теләмәде. «Очрашмау хәерлерәк, - дип карар кылды Николай. - Әрнегән йөрәкләргә тоз салу кирәкмәс».

	Аэрофлот кассасы зур ял бүлмәсендә иде. Ул шунда төште. Магаданга кадәр иртәгесе көнгә билет алды. Аннары балалар кибетенә кереп биш яшьлек улына бик зур уенчык машина сатып алды. Ресторанда ашап чыкты, Нева буенда һава сулап йөрде, юлга зур гына мимоза букеты алып, ашыкмый гына кунакханәгә кайтып китте.

	Самолет үз вакытында очты, үз вакытында килеп төште. Өйдәгеләр чәчәкләргә бик шатландылар: ни дисәң дә әле май ае гына, урамда кар ява, ә бүлмәдә — чын көньяк чәчәкләре. Николай чәчәкле савытны телевизор өстенә куйды, тапшыру барганда ул мимозалар төсен экрандагы чәчәкләр белән чагыштырып утырды.

	Аннары ул чәчәкләрне онытты. Күз ияләшеп беткәнгә күрә, алар игътибардан читтә кала бирделәр. Тәрәзәгә, өстәлгә, телевизорга да күз нәкъ шулай ияләшә ич.

	Беркөнне Николай төнлә озак эшләп утырды, арыгач креслосында йоклап китте.

	Ул төн уртасы узгач кына уянды. Урамда май бураны гүли иде. Арыганлыктанмы, әллә басым уйнагангамы Николайның башы авырта иде. Ул чигәләрен угалап, түшәмгә карап озак ятты. Кинәт ул чикерткә кадәр диярлек бер яшел озынборынны шәйләде. Үтә күренмәле бу мәхлук люстра яныннан очып түшәмгә барып кунаклады. Николайга эсселе-суыклы булып китте. «Йә, ходай, бу ни бу?» Башын чайкады, күзләрен уды. «Бер-бер хәл билгесе түгелме икән? Әллә минем дә чират килеп җиттеме?»ды

	— Маша! - Ул пышылдап кына хатынын чакырды. Җавап бирүче булмагач, катырак кычкырды. Аннары торды, күзен озынборыннан алмыйча, хатыны бүлмәсенә атлады. Хатыны йокламый иде.

	— Маша, - диде ул шыпырт кына, - анда нидер очып йөри.

	Маша читкәрәк китеп, дивар янына ук кысылып ятты, күз карашы белән генә түшәмгә ымлады.

	Николай күтәрелеп карады. Түшәмне ямь-яшел озынборыннар сарган иде.

	«Тукта! - дип ул үзенә әмер бирде. - Хәзергә кыш, урамда буран, шуңа күрә моның булуы мөмкин түгел. Тыныч бул. Аек акыл белән ачыкла».

	Ул аларның очышын күзәтә башлады. Озынборыннар бик акрын хәрәкәтләнәләр, хәлсезләр иде. Бу ни галәмәт тагы?

	Николайның карашы телевизорга, аның өстендәге мимозаларга төште. Чәчәкләрне дә озынборыннар сарып алган иде.

	«Уф!» - дип иркенләп сулап җибәрде ул. - Озынборын яралгылары чәчәктә булган, мин аларны материктан үзем алып кайтканмын икән. Монда, җылыда алар тернәкләнеп киткәннәр. Кирәк бит!»

	Николай букетны сак кына вазадан алды да форточканы ачып, озынборыннары-ние белән урамга ташлады. Аннары тузан суырткыч алып, түшәмдэгеләрен дә суыртты.

	— Болай акылдан шашуың бар, - диде ул хатынына, елмаеп. Малаеның урындыгына барып утырды, сигарет кабызды. Идәндә улының уенчыклары аунап ята, араларында пластмасса машина да бар иде. Шунда аның карашы машина номерына төште, һәм ул катып калды. Анда: МА 71-17 дип язылган иде.

	Хатыны Николайның чырае сытылганын күрде бугай, шомлы тавыш белән иреннән:

	— Кара әле, Коля, сиңа ни булды? - дип сорады. - Артыграк эшләп арыдыңмы соң?.. Мин кичә коньякны синнән яшереп куйган идем. Ул кухня өстәле эчендә, алып эч.

	«Теге билге тагын тормышка аша», - дип уйлады Николай. Ул кухняга кереп, ярты стакан коньяк салып алды, бераз уйлап торгач, аңа кайнар чәй өстәде.





