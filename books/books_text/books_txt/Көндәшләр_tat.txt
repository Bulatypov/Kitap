		 			көндәшләр



		 			Аяз Гыйләҗев



		 			Хатынына биргән вәгъдәсен үтәр өчен, ир башы ниләр генә кичерми дә, ниләр генә күрми!

			Нәгыйм Гөлбануның яңагыннан үпте дә колагына пышылдады: «Борчылмыйча гына көт, балыксыз кайтмам!..»

			Вокзалга якынлашканда, ул үзе сыман тимер табанлы тартма-чаналар тарткан, башка кирәк-яракларны иңнәренә күтәргән шәп-шәп таза ир-атларны очратып куанып куйды: бара халык, йөри! Вагонга кергәч үк, чыраен сытты Нәгыйм. Зур бишмәт, олы колакчын бүрек кигән бәләкәй генә бер малай дәү-дәү буш тартмалар, авыр-авыр пешләләр арасына кереп кысылган да, чын балыкчы төсле, күзен елтыратып барган була! Мороженое суырып, телевизор карап кинәнәсе урында ник борын катырып балыкка йөри икән, хәчтерүш?!

			Башка вакыт булса, мөгаен, Нәгыйм малайга күз дә төшермәс иде, бүген көне шундый, мәгънәле көн! Гөлбануга өйләнгәннән соң, ул беренче тапкыр балыкка бара!

			Шактый тирән кар ера-ера, «Гөлбану бәгърем, сылуым-иркәм» көенә сызгыра-сызгыра, метр ярым калынлыктагы Идел бозын тишеп, һәйбәтләп кенә кармакларны төшергәч, Нәгыйм малайны тагын күреп алды. Нәкъ аның каршысында гына көч белән тишкечен әйләндерә.

			Кашык сабы буе алабуганы тартып чыгаргач, тартмасына салганда, Нәгыйм тагын малайга күз төшерде, ул, бишмәтен салып ташлап, һаман тишкечен әйләндерә иде. Әһә, диде ул, эченнән генә сөенеп, тамаша карарга килгәнсең икән, күр, абзаңнар ничек хикмәтли!

			Күз күреме тиклем боз өстендә кара-соры түмгәкләр булып сырып утырган балыкчылар ара-тирә кыймылдый башладылар, балык чиртә дигән сүз!

			«Алабуганың арты җиңел булсын» дип, теләкләр теләп караса да, балык нигәдер ашыкмады. Нәгыймнең җебе ник бер тапкыр селкенеп карасын! Үзеңнеке чиртмәгәндә, башкаларга да күз төшергәлисең. Нәгыйм берзаман күтәрелеп караса исе китте: бот буе теге малай беләк буе балыкны кармагыннан ычкындырып маташа! Кар өстендә тагын өч дүрт балыгы ята. Нәгыйм ачуыннан кармагын тартып чыгарды да, малайга якынрак барып, боз тишәргә тотынды. Ул тишә тора, тире ага тора, малай тартып чыгара тора.

			Яңа бәкедә дә күп төшмәде, җитмәсә, теге хәчтерүш сару кайнатты, килгән бер балыкны суырып чыгара иде. Тагын бер тишек тишеп карады Нәгыйм, кара тиргә батты, тагын берне... Малайга өзлексез чиртә торды, ә Нәгыймгә ник бер балык килеп карасын. Төш авышканда, өметен өзеп, ул малай янына ук килеп басты.

			— Һм, эһем... Бер олы табалык балык җыйгансың син, ә! Маладис! Әйдә, булмаса булган икән, тишекләрне алышыйк! Мин сиңа бер тәңкә бирәм!

			Малай аптырап карап торды да, берлекне кире этәреп, әле генә Нәгыйм ташлап киткән тишеккә таба китте.

			Нәгыйм, өшегән кулларын уа-уа, ашыгып-кабаланып, яңадан кармакларын көйләп, малайның сихерле бәкесенә күзен текәде. Балыклар аның Гөлбануга биргән вәгьдәсен чамалап сикерешеп чыгарлар да аның тартмасына кереп тулырлар төсле тоелды. Ләкин, ни гаҗәп, бәке тын, җен селкенми дә, кыймылдамый да. Борылыбрак караса, күзе шакмак булды: теге хәчтерүш аның бәкесеннән һәйбәт кенә бер сыла алып чөйде!.. Тагын берне, тагын!

			Шактый вакыт узгач, суык җелекләргә үтеп керә башлагач, ул тагын малай янына атлады.

			— Инде ухалык та җыйгансың син, монда хикмәт коралда булырга тиеш, сат миңа кармагыңны! Мә, өч тәңкә бирәм.

			— Сатмыйм, - диде малай.

			— Син тагын ясарсың, сат! Мин үземнекен сиңа бирәм.

			Малай өч тәңкәне алмады, Нәгыймнең кармагы җиз белән бизәкләп эшләнгән иде, шуны алды. Нәгыйм бәке янына килеп җиткәнен сизми дә калды: менә хәзер ярышып карыйк!

			Бераздан малай шатланып кычкырып җибәрде: Нәгыйм кармагы белән ул тишкән җирдән әле генә кило ярымлык корбан сөйрәп чыгарган иде...

			Аның шатлыклы авазларын ишетмәс өчен, Нәгыйм, колакчының төшереп, бүреген бәйләде, якасын күтәрде, бозга таба иңеп, бөкрәеп утырды...

			Кайтырга чыкканда, ирексездән малай янында тукталды, аның тоткан балыгы тартмасына сыймый иде. Ул, соңгы өметен җыеп:

			— Бәлки, беразын сатарсың? Миңа балыксыз кайтырга һич ярамый. Тот биш тәңкәне! - диде.

			Малай бер балыкка, бер Нәгыймнең сузылган кулына карап торды да тартмасына сыймаган балыкларны аңа таба этәрде.

			— Алыгыз, ал, абый! Сезнең кармакка капты болары, өч кило булыр... Мин үткән ялда да ярты пот алып кайттым!

			Вагонга кергәч, алар тагын очраштылар. Буш тартмалар арасына кысылып утырган малайны урап алган дәү-дәү абыйлар «менә мондые ычкынды, чабата хәтлесе өзеп китте» дип, берсеннән-берсе уздырып мактаныштылар. Малай, күзләрен елтыратып, аларны тыңлап утыра. Нәгыйм бу юлы ул якка карамаска тырышты.

			________________________________

			Хикәянең тексты 2014 елда басылган Аяз Гыйләҗевның 3 җилд «Сайланма әсәрләр китабыннан алынды. Сканлау, таныту, тикшереп укып чыгу һәм китап калыбына күчерү «bayğış» берләшмәсе тарафыннан http://telemez.tatar/ сайты өчен башкарылды.





