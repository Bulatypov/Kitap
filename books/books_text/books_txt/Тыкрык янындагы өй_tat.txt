Авылыбызга мин ел саен ук булмаса да, ике-өч елга бер кайтып торам. Һәр кайтуымда әллә никадәр яңалыклар каршы ала: йә торба белән су кертәләр, йә шәһәр клубларына биргесез клуб салып куялар. Быел мине шаккатырганы — тыкрык янындагы Әүхәди абзый өе булды. Ай-яй шәп салган Әүхәди абзый йортны! Ике катлы итеп җибәргән: асты таштан, өсте сап-сары нарат бүрәнәдән. Мәңгелек. Аста — гараж. Гаражында күзеңнең явын алырлык машина.
Мин Әүхәди абзыйның йортын төрле яктан карап чыктым. Сокланып карап йөрүемне күреп, ул:
— Йә, ничек, ошыймы? - дип сорады.
— Шә-әп! - дидем мин, баш бармагымны күрсәтеп.
Во булган! Элек түбәсеннән без тау шуган йорт түгел инде бу.
Һәм минем күз алдыма тыкрык янындагы салам түбәле кечкенә өй килеп басты.
...Сугыш вакыты. Авыл өйләре, җылынырга теләгәндәй, бер-берләренә сыенышып утырганнар. Банат әбинең өе генә бераз читтәрәк, шуңа, ахры, күшеккән бәбкә төслерәк булып күренә. Буранлы кыш җитсә, ышык тыкрыкларны көрт сара башлый, һәм Банат әбинең өе түбәсеннән үк карга чума. Балалар анда үзләренә тау ясыйлар. Өй кырыендагы йомшак көрткә кереп чуммас өчен, башта чаңгы белән эз ясыйлар, ә чаңгылары карны бераз такырайта төшкәч, кемнең нәрсәсе бар — шуны күтәреп тау өстенә үрмәли башлый.
Өенең кыегына ук менеп шусалар да, Банат әби бала-чагаларны кумый. Аларның көне буе чыр-чу килеп уйнауларына хәтта шатлана төсле. Көннәр артык суытып, бала-чагалар тау шуарга чыга алмаса, Банат әби үзенә урын таба алмый йөри. Андый көннәрдә өзлексез диярлек миченә ягып тора. Авылдашлары Банат морҗасыннан көне буе төтен чыгуын күрсәләр: «Банат нәрсәгәдер ямансулый», - диләр.
Мичендә шарт-шорт утын янса, Банат үзенең ялгызлыгын оныткандай була. Бер яктырып, бер караңгыланып янган мич каршында авыз эченнән нидер сөйләнеп утыра, сугыштагы улы Әүхәди турында уйланырга ярата. Бу утыннарны Әүхәдие кайтарып калдырган иде бит. Әллә шуңа, алар, учакта җанланып, улының хәлен сөйлиләр сыман. Сугышка киткән чакта әнисенең җылы яратуын белгән улы: «Әнкәй, утынны жәлләп якма, өеңне җылы тот, утының бетсә, яңа өйгә дип кайтарган бүрәнәләрне ягарсың», - дип киткән иде. Хәзер менә Банатның утыны бетеп килә. Ләкин өйгә дигән бүрәнәләргә кагылырга кулы бармый. Әүхәдие соңгы хатында җиңелчә яраланып госпитальгә кердем, дигән. Терелсә, бәлки, кунакка җибәрерләр. Әнә бит Сылу малае госпитальдән соң ай ярым өйдә торып китте. Әүхәди кайтса, өен буратып җибәрер. Нигә тиктомалдан бүрәнә ягарга?
Беркөнне Банат әбинең морҗасыннан көне буе төтен чыкмады. Иң беренче моны күршесе Сәгыйдә абайлап алды. «Ни булды икән?» - диде ул, пошынып, һәм йөгереп Банатларга керде. Керсә, мич каршысындагы артлы урындыкка сөялеп утырган килеш Банат әби үлгән иде.
Әбине икенче көнне шау-шусыз гына җирләп куйдылар. Улына телеграмма суктырганнар иде, кайта алмады. Бары тик госпиталь врачларыннан гына Әүхәдинең катлаулы операция ясатып ятуын белделәр. Әнисенең күңелен төшермәс, өметен өзмәс өчен генә «Җиңел яраландым» дип язган икән.
Банат әбинең морҗасыннан төтен чыкмый башлагач, бала-чагага кыен булып китте. Алар үзләренең юешләнеп каткан бияләйләрен морҗадан чыккан төтенгә куеп җылытып алалар иде. Чалбары юкарак малайлар морҗага сөялеп торырга да каршы түгелләр иде. Хәзер менә шул рәхәтлек бетте. Хәтта таудагы чыр-чу кимеде кебек. Банат әбинең төтене чыкмавы бала-чаганы гына түгел, олыларга да ничектер авыр тәэсир итте. Күршеләре, ишегалдына чыккан саен, Банат әби өе ягына карап көрсенеп куя торган булдылар. Беркөн Сәгыйдә түзмәде, үзләреннән бер кочак коры утын алып керде дә Банатның миченә ягып җибәрде. Утны сагынган мич дөрләп янарга тотынды. Банатлар морҗасыннан чыккан төтенне күргәч, авыл халкы башта аптырап калды. «Әллә Әүхәди кайтты микән?» - дип, хәл белергә керә башладылар. Ә Сәгыйдә, акланырга теләгәндәй, болай сөйләнде: «Ягып җибәрдем әле. Әүхәди больницадан терелеп чыкса, җылы өйгә кайтыр».
— Бик әйбәт, - диделәр авылдашлары.
Дөрес, арада: «Утының кычыта икән, як», - диючеләре дә булмады түгел. Ләкин Сәгыйдә андыйларга җавап биреп тормады. Банатлар морҗасыннан хәзер һәрвакыттагыча төтен чыга иде.
Баштарак Сәгыйдәгә сәерсенеп караган кешеләр дә кочаклап утын китерә башладылар. Банат мичендә бер дә ут сүнмәде. Шырпысы бетеп, учак тергезә алмаучылар Банатларга ут алырга килә торган булдылар.
Яралардан бераз савыгып авылына кайтканда, Әүхәдине яккан мич, ап-ак иттереп юылган өй каршылады. Әнкәсенең үлү кайгысыннан катып киткән күңеле авылдашларының җан җылысын тоеп эреде. Ә инде тәмам тазарып, яңадан фронтка китәргә торганда, сугыш бетеп китте.
Әүхәди сугышка кадәр үк китереп ташлаган бүрәнәләрен каезлан, черемәсеннәр өчен астына агач-богач кыстырып әйбәтләп өйде. Аннары, үзен кабат армиягә алмаячакларын белгәч, өй салырга кереште.
Озак салды ул өйне. Башта дүрт почмаклы итеп, тыйнак кына итеп салды. Ләкин аңа бу кысан тоелдымы, сүтеп өр-яңадан алты почмаклы итеп җиткерде. Тора-бара монысын да килештерми башлады. Һәм, озак уйлап тормастан, алты почмаклы өен сүтеп ыргытты. Соңрак аскы катын таштан, өске катын агачтан эшләде. Тик барыбер күңеле канәгатьләнмәде: «Нәрсә җитми безнең йортка? Нигә ул һаман җансыз күренә?» - дип сорый иде ул кайвакыт авылдашларыннан. Авылдашлары: «Бала җитми. Өйнең җаны — бала», - дияргә теләсәләр дә, Әүхәдинең яралы күңеленә кабат җәрәхәт салудан куркып, сүзләрен әйтми калдыралар.
Әйе, Әүхәдиләрнең балалары юк. Фронтта алган яраның нәтиҗәсе иде бу.
Күңел китеклеген онытыр өчен Әүхәди бөтен барлыгы белән эшкә чумарга тырышты: көтү көтте, фермада эшләде — бер эштән дә йөз чөермәде.
Малчылыкта эшләгән чагында, бер елны аны Мәскәүгә авыл хуҗалыгы күргәзмәсенә җибәрделәр. Күргәзмәдән машина белән бүләкләнеп кайтты.
Кайда машина — шунда бала-чага. «Авылны бер урат әле», - дип сырып алырга гына торалар. Әүхәдигә шул гына кирәк тә, машинасы сыйдыра алган хәтле бала-чага төяп югары очтан түбән очка, түбән очтан югары очка элдертә.
Ишегалларына дөнья яңгыратып шаулаучы ыбыр-чыбыр кереп тулган чакларда, Әүхәди үз өенең нурланып, матурланып киткәнен тоя. Ә инде кыш җитеп, тыкрыкларга җилләр тырышып кар ташый башласа, Әүхәди үз өенә терәп үк тау ясарга тотына: көпшәк карны таптый, тыгызлый, су сибә, шомарта.
Кайчандыр Банат әбинең салам түбәле тәбәнәк өен беренче биеклек иткән малайлар хәзер үзләренең малайларын җитәкләп тыкрык янындагы Әүхәди йорты янына киләләр. Әүхәди тавы биек булып, якты булып һәркемне үзенә тартып тора.
Мин, үз уйларыма бирелеп, Әүхәди абзыйның өенә карап торам. Әүхәди абзый миңа кул изи, балалар белән бергә тау шуарга чакыра. Аның тавышын балаларның шат авазлары күмеп китә. Әүхәди абзыйның бәхете минем җанга дә рәхәт җәйге җил сыман кагылып уза. Бала чагымда шуган тауның тагын да ныграк биегәюенә сөенеп, үз юлымнан китеп барам.